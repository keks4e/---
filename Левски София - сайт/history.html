<!DOCTYPE html>
<html lang="bg">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ФК Левски София - История</title>
  <link rel="stylesheet" href="style.css">
</head>
<body>
  <header>
    <h1>ФК Левски София</h1>
    <nav>
      <ul>
        <li><a href="index.html">Начало</a></li>
        <li><a href="history.html">История</a></li>
        <li><a href="team.html">Състав на отбора</a></li>
        <li><a href="contact.html">Контакт</a></li>
      </ul>
    </nav>
  </header>

  <section id="content">
    <h2>История на ФК Левски София</h2>
    <p>Футболният клуб Левски София е основан през 1914 година и е един от най-успешните и популярни клубове в България.</p>
    <p>Основан на 24 май 1914 г.<br><br>

<b>Шампион на България (26):</b> 1933, 1937, 1942, 1946, 1947, 1949, 1950, 1953,1965, 1968, 1970, 1974, 1977, 1979, 1984, 1985, 1988,1993, 1994, 1995, 2000, 2001, 2002, 2006, 2007, 2009<br><br>

<b>Купа на България (27):</b> 1942, 1946, 1947, 1949, 1950, 1956, 1957, 1959,1967, 1970, 1971, 1976, 1977, 1979, 1982, 1984, 1986,1991, 1992, 1994, 1998, 2000, 2002, 2003, 2005, 2007, 2022<br><br>

<b>Суперкупа на България:</b> 2005, 2007, 2009<br><br>

Постижения в евротурнирите:<br><br>

<b>КНК</b> – четвъртфиналист – 1970, 1977, 1987<br><br>

<b>Купата на УЕФА</b> – четвъртфиналист – 1976, 2006<br><br>

<b>Шампионска лига-групова фаза</b> – 2006-07<br><br>

<b>Основаването на футболен клуб Левски София</b><br><br>

През 1911 г. свой тим създава една група момчета от столичната VI прогимназия „Тодор Минков“, чиято сграда тогава се е намирала на ул. „Княз Борис I“, между ул. „Узунджовска“ и ул. „Парчевич“. Това са хлапета на по 12-14 години, които нямат дори истинска футболна топка. Но, както ще се окаже по-късно, имат много ентусиазъм и инат. Първоначално те са известни под името „Шестия тим“, но скоро ще си изберат собствено име! За съжаление, 1912 г. се оказва началото на две поредни национални катастрофи за България. От 5 октомври, когато е обявена т.нар. Балканска война, та чак до 27 ноември 1919 г., когато е подписан Ньойския мирен договор, довел до края на Първата световна война, България е почти непрекъснато във военно положение. Изключение прави периодът от 16 септември 1913 г. до 1 октомври 1915 г., когато страната ни е официално в мир, но трескаво се готви за участие в Първата световна война. Но именно през тези близо две години относителен мир се раждат и първите истински спортни клубове в София със своите структури, ръководства, тимове и най-вече започват да се играят и първите мачове.<br><br>

През пролетта на 1914 г. споменатите момчета от „Шестия тим“ на столицата вече са ученици на II мъжка гимназия. Възрастта им е 15-17 години. Сградата на гимназията по това време се е намирала в района на булевардите „Витоша“ и „Патриарх Евтимий“. Доста по-късно II мъжка гимназия ще се сдобие с нова сграда. Днес това е 22-ро средно училище на бул. „Пенчо Славейков“. Още през 1905 г., когато в гимназията учители по физическо възпитание са били швейцарецът Даниел Бланшу и българинът Петър Радоев, за площадка за физическо възпитание на учениците са определени 12 дка на празно място на ъгъла на днешните булеварди „П.Славейков“ и „Витоша“. Мястото е наричано „Могилката“, тъй като в единия му край е имало неголямо възвишение. По проект на арх. Шамарджиев, теренът е подравнен и пригоден за спортни занимания. Възвишението се оказва стара тракийска могила, от която дори е извадена една голяма керамична делва, тя дълго време стои пред входа на гимназията. На 24 май 1914 г. на площадката на „Могилката“ се събират 20-30 ученици, предимно от II мъжка гимназия, които провеждат учредително събрание за образуване на официален спортен клуб. За съжаление, от това събрание не е останал никакъв официален документ. Затова сме принудени да се осланяме на спомените на някои от учредителите, изказани преди половин век при честването на 50-годишния юбилей на клуба. Ето какво казва един от учредителите Георги Манолов през 1964 г. пред в. „Народен спорт“: „Бяхме група приятели, 15-17-годишни, от квартала около „Патриарх Евтимий“, „Витоша“, „Цар Асен“ и съседните улици. Всички бяхме ученици, повечето от бившата втора мъжка гимназия в София. Ритахме топката (с дълги панталони, с обикновени обувки и горни ризи) най-често в обширния двор на бившия I-VI полк (сега градината на ъгъла на „Патриарх Евтимий“ и „Витоша“ ), зад който започваше просторно поле. Други ученически групи от махалата играеха на съседни удобни места. Постепенно в нас назря идеята да се организираме и да образуваме свой спортен клуб по подобие на тия, които вече съществуваха в София. Тази идея се осъществи окончателно на 24 май 1914 г. на „Могилката“ – игрището на втора мъжка гимназия (близо до гарнизонната фурна). Там се събрахме участниците от махленските групи и тържествено основахме нашия клуб. Постави се въпросът за името. Някои от участниците лансираха имена на прочути чужди клубове, които по онова време бяха популярни у нас. Тогава Борис Василев стана и предложи името на Апостола Левски. То се прие възторжено от всички. Това беше и кръщението на нашия клуб. формирахме три футболни тима, като за капитан на първия избрахме единодушно Спас Стоянов (той стана популярен сред цяло поколение софийски спортисти под името Папа Люро, художник)“. Учредителното събрание избира следното първо ръководство на спортния клуб „Левски“: председател Владимир Григориев (Владис), подпредседател Георги Манолов, секретар Крум Динков, касиер Борис Василев, членове Стефан Тошков и Анастас Янков и домакин Костадин Манолов. За контролна комисия са определени Зафир Абрашев, Крум Троянов и Любомир Чавдаров. С незначителни изменения това ръководство се запазва почти до 1919 г., като повечето от членовете му едновременно са и състезатели на футболния тим.<br><br>

<b>Избор на името на клуба</b><br><br>

Въпросът за името на клуба предизвиква най-оживени дебати на Учредителното събрание. Първоначално се предлагат редица чужди наименования, като „Атлантик“, „Рапид“, „Експрес“ и др. Но дискусиите стихват, когато Борис Василев-Боркиша предлага: „Левски ще го кръстим!“. Ето какво казва за това самият кръстник на клуба: „Нa Учредителното събрание на „Могилката“ предложих Васил Левски за наш патрон, защото не исках в името на клуба ни да има чуждо влияние и защото се възхищавах от Апостола на свободата, виждах в него образец на смелост, ловкост и героизъм, на безпределна любов към народа и на готовност за саможертва в името на народа.“<br><br>

<b>Цветове на клуба</b><br><br>

На Учредителното събрание не се решава въпросът с цветовете на клуба. С тази задача се заема избраното клубно ръководство. След като проучва с какви цветове на фланелките играят вече съществуващите столични клубове, то решава цветовете на „Левски“ да бъдат жълто и червено. Самите учредители събират пари помежду си. Всеки дава колкото може. Сумата стига да закупят само 12 фланелки, един вратарски пуловер и една топка. Със съдействието на бащата на Петър Стоянович, който е бил дългогодишен директор на пощите, през есента на 1914 г. тези артикули са доставени от Букурещ, фланелките са на жълто-червени вертикални райета. С тези екипи тимът играе до 1919 година.<br><br></p>
  </section>

  <footer>
    <p>&copy; 2023 ФК Левски София. Всички права запазени.</p>
  </footer>
</body>
</html>
